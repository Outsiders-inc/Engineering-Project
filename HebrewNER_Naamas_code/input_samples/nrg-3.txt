מנהל רשות המסים , איתן רוב , אימץ השבוע המלצות ועדה פנימית בנציבות בראשות סגן הנציב ג'קי מצא לשינוי מוסד הפרה-רולינג , במסגרתו ניתנו עד היום חוות דעת מקדמיות בנושאי מס . עד היום ניתן היה לקבל חוות דעת מוקדמת לגבי עיסקות מס באמצעות כל אחד מפקידי השומה ובצורה לא מרוכזת . מבקשי חוות הדעת יכלו " לעשות שופינג " אם חוות הדעת לא מצאה חן בעיניהם וגם נותני חוות הדעת המקדמית עשו זאת לא תמיד על בסיס אחידות . על פי המלצות הועדה יוקם מוסד למתן החלטות מיסוי שבראשו יעמוד סמנכ"ל בכיר למנהל רשות המסים . החלטות המוסד יעוגנו בחקיקה ויהיו על דעתו של היועץ המשפטי של רשות המסים . מכיוון שמוסד הפרה-רולינג לא היה מעוגן עד כה בחקיקה לא הייתה ברורה מידת מחויבותו של הנישום לנהוג על פי חוות דעת זאת . מי שהיה " קרוב לצלחת " קיבל טיפול מהיר ומואץ יותר בבקשה ולעיתים הוא עשה זאת על חשבון נישומים אחרים . מעתה , תחייב החלטת מיסוי בהסכם את שני הצדדים לנהוג על פיה והחלטה שלא בהסכם לא תחייב את הפונה והוא יהיה רשאי לדווח על העסקה או הפעולה על פי הבנתו ופרשנותו . הטיפול בבקשה יעשה תוך פרק זמן של עד 120-90 ימים . במקרים בהם הבקשה הוגשה לפני ביצוע העסקה , יעשה מאמץ לתת החלטת מיסוי בסמוך למועד הגשת הבקשה . עוד ממליצה ועדת מצא לקבוע בחקיקה אגרה בגין הטיפול בבקשה . גובה האגרה יקבע באופן דיפרנציאלי ( שתי מדרגות ) בהתאם לכללים שייקבעו כאשר סכומי האגרה יהיו סבירים ומידתיים . הוחלט לתת פרסום להחלטות המיסוי מדי רבעון באמצעות אתר האינטרנט של הרשות . הפרסום יהיה בדרך של תמצית שתכלול את התשתית העובדתית ההכרחית , את תוצאת המיסוי , התנאים והסייגים העיקריים , ולעיתים הסברים נוספים , ללא שמות הנישומים , ופרטים אינפורמטיביים אישיים נוספים . במקרים שבהם קיים חשש סביר כי הגוף הפונה ייפגע עסקית מפרסום ההחלטה , המוסד ישקול בקשתו המנומקת לדחות את מועד פרסום ההחלטה או במקרים קיצוניים כלל לא לפרסמה . רשות המסים תחל לפעול על פי המתכונת המוצעת באופן מיידי . איתן רוב מסר ל- NRG מעריב : " נגמרו התקופות שבהם רק הגורמים המקורבים זכו ליחס מעודף בכל הנוגע לטיפול בנושאי מס . מדובר במהפכה בתחום הטיפול בהחלטות המיסוי שתתן מענה לצורך הקיים במגזר העסקי לקבלת החלטות מיסוי אחידות ועקביות " . לדבריו : " המעבר להתנהלות על פי המודל שהציעה הועדה יאפשר מתן שרות טוב יותר לפונים על ידי מתן מענה אחד לכל " שדרת המס " ( מס הכנסה , מע"מ , מיסוי מקרקעין ) ופרסום ההחלטות יבטיח שקיפות וקידום ערכים של שוויון וצדק " . המלצות דו"ח מצא יוצרות רמת ודאות סגן נשיא לשכת רואי החשבון ויו"ר מועצת לה"ב , ראובן שיף , מתייחס בחיוב לדו"ח מצא בנושא קבלת פרה-רולינג במיסים . לדבריו " העובדה שמדובר ביצירת רמת וודאות גבוהה ללקוח בבואו לבצע עסקה או לאחר ביצועה , הינה ערך חשוב ביותר . עסקאות כלכליות מצריכות רמת ודאות גבוהה במיוחד בשאלות מיסוי לפני ביצוע העסקה ואחריה . ועדת מצא פתרה באמצעות המלצותיה את הבעיה . לדברי רו"ח שיף ההמלצות יוצרות בסיס של שוויוניות באמצעות מתן מענה להחלטות מיסוי לעסקאות קטנות וגדולות כאחד . השוויוניות באה לידי ביטוי גם בסדר הטיפול בבקשות : מי שהגיש ראשון מטופל ראשון . כמו כן קיימת שקיפות בזכות פרסום ההמלצות לציבור . סגן נשיא הלשכה אומר כי " החלטה שתהיה מלווה בהסכם בין הרשות ללקוח תביא למצב לפיו לרשות יהיה קשה להשתחרר ממחויבותה . אולם במידה וההחלטה כפי שנמסרה ללקוח לא תהא מוסכמת עליו הוא יוכל להגיש את הדוח בהתאם לתפיסתו המיסוי שלו תוך גילוי נאות בדוחות " .